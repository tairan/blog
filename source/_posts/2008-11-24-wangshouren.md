---
layout: post
title: 王守仁
tags:
- 哲学
- 王守仁
status: draft
type: post
published: false
meta:
  _edit_last: '2'
---
明新建文成侯王守仁，字伯安，自號陽明子。浙江餘姚人也，其先出王羲之之後，世為大戶。先祖綱，隨劉伯溫仕明太祖，官至四品，父華，成化十七年進士第一，仕至南京吏部尚書。娠十四月而生，祖母岑夫人夢神人送兒自雲中至，因名為雲。五歲，不能言，有異僧過之曰：「可惜道破。」始改今名。

年十歲，通四書，能屬文，又好兵書，時人異之。年十五，縱觀塞外，遂立志為將，曰：「但有兵將數萬，吾當討平韃靼！」父聞焉，以其狂妄深責之。守仁沮，越數日，言父曰：「責甚是，吾改之，吾當為聖賢！」父以其年少，但一笑而已。後妻之以江西大戶，成禮日，唯不見守仁，亟尋竟夕，方得其於城外道觀，蓋因守仁前日過此，興大發，於此打坐，忘晝暮，眾人尋至，方憶婚事未了。

弘治十二年登會試二甲，授工部主事，與李夢陽友，終日論文。初，守仁得朱子之道，深信之。曾對竹而格終日，以求究其理，不果，反染傷寒。朱子之說者，存天理去人欲也。理欲分之，而守仁於時亦以為然。十四年，授刑部主事，問禪於杭州，守仁論及禪師家母事，禪師思之而泣，翼日歸家，此守仁始疑朱子之學也。

正德間，劉瑾擅朝，守仁上書斥瑾為權奸，瑾怒，下守仁詔獄，廷杖四十，謫費州龍場驛丞。瑾遣人跡而加害，守仁托投水脫去，得至龍場。龍場地偏遠，人罕至，守仁終日無事，遂打坐冥思，終得天理即人欲、知行合一之道，時年三十七矣。

瑾敗，上復起守仁，知廬陵縣，歷吏部主事、員外郎、郎中，升南京太僕寺少卿、鴻臚寺卿。時虔、閩不靖，兵部尚書王瓊以守仁深習兵法，特舉其以左僉都御史，巡撫南、贛。未幾，平漳南、橫水、桶岡、大帽、浰頭諸寇。十五年六月，奉敕勘處福建叛軍。至豐城，聞朱宸濠反，遂返吉安，起兵討之。宸濠方圍安慶，守仁破南昌，宸濠返兵自救，遇之於鄱陽湖，二戰，叛軍俱敗。時宸濠據湖西岸連舟為方陣，守仁乘風燒船，大敗之，生擒宸濠。明武宗親征，群小張忠、許泰欲縱宸濠鄱陽湖，待武宗接戰而後奏凱。守仁不聽，乘夜過玉山，集浙江三司，以宸濠付太監張永。張永者，武宗親信，群小之所憚也。張忠恨之，以守仁體弱，欲以射箭辱之，守仁臨校場，三矢皆中，忠益恨之。張永索宸濠賂京官帳薄，欲以制朝廷，守仁陰毀之，曰：「叛亂已平，無謂再起干戈。」永愧而退。

明年，升南京兵部尚書，封新建伯。嘉靖元年，丁冢宰憂。六年，兩廣叛，世宗復起守仁，所到之處，叛軍聞名自降。又以歸師襲八寨、斷藤峽，破之。守仁幻夢謁馬伏波廟，題詩於壁。至是，道出祠下，恍如夢中。時守仁病，疏請告歸。至南安，病篤，門人周積侍疾，問遺言，守仁曰：「此心光明，亦復何言？」頃之而逝，時嘉靖七年戊子十一月廿九也，年五十七。隆慶初，贈新建侯，謚文成。萬曆中，詔從祀孔廟，稱「先儒王子」。
